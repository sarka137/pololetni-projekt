<!DOCTYPE html>
<html lang="cs">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>Softwarové licence, Software a autorský zákon</title>
    <link rel="stylesheet" href="../css/style.css">
</head>
<body>
    <div class="topnav">
        <a class="active" href="../index.html">Domů</a>
        <a href="../e/index.html">Předešlá kapitola</a>
    </div>
    
      

    <h1>PROGRAMY A DATA</h1>
    <h2>Softwarové licence</h2>
    <p>Uživatel nemůže koupit program jako celek se všemi právy k němu, ale může získat pouze licenci (oprávnění) k jeho užívání. Z toho plyne, že nesmí žádným způsobem upravovat toto dílo, pokud k tomu autor nedá svůj výslovný souhlas. 
    Licence je většinou nepřenosná, a proto není možné tuto licenci někomu dalšímu prodat nebo darovat.
</p>
    <p><b>Multilicence</b>. Při koupi programu běžně získává uživatel oprávnění provozovat program na jednom počítači. V případech hromadného využití programu (firmy, školy ...) stačí koupit jedno balení programu a k němu vícenásobnou licenci pro další počítače, 
    která bývá cenově výhodnější variantou.
</p>
    <p><b>Komerční software</b>. Často se používá rovněž označení <b>proprietární software</b> nebo také software s uzavřeným kódem (<i>closed source</i>). Jeho autor upravuje licencí (typicky <i>EULA - End-User-License-Agreement</i>) či jiným způsobem možnosti jeho používání. 
    K takovému software nejsou zpravidla k dispozici volně zdrojové kódy či v nich nelze svobodně dělat úpravy a výsledné dílo distribuovat. Je šířen za úplatu a bývá omezen počet instalací, přenositelnost licence či právo modifikace produktu.
</p>
    <p><b>OEM</b> (<i>Original Equipment Manufacturer</i> = původní výrobce zařízení). Touto zkratkou se označují výrobky, které jsou určeny k zabudování jako komponenty (součásti) do jiných zařízení. Jedná se například o programy, 
    které jsou nabízeny pouze současně s hardware za sníženou cenu.
</p>
    <p><b>Demoverze a zkušební verze programů</b>. Demoverze jsou „ostré“ programy, které mají zablokované některé funkce, často ukládání souboru na disk a tisk. Dodávají se zdarma, nebo za malý poplatek. V demoverzi je možné vyzkoušet funkčnost programu před jeho koupí. 
    Zkušební (<i>trial</i>) verze většinou umožňují plnohodnotnou práci včetně ukládání i tisku, ale jen po určitou dobu. Po uplynutí této doby program nelze spustit ani znovu nainstalovat.
</p>
    <p><b>Shareware</b>. S programem může uživatel pracovat a po určité době je povinnen zaslat jeho autorovi uvedený poplatek. Poté smí program legálně užívat a autor k němu často pošle stručný manuál, případně i novou verzi programu.
</p>
    <p><b>Freeware</b>. Doslova lze název této skupiny programů přeložit jako volné zboží. Program je možné používat a rozšiřovat zdarma, požaduje se pouze dodržování autorských práv. Nesmí se zahrnovat do komerčně šířených programů a nesmí být změněn. 
    Někdy je jako freeware šířen i velmi kvalitní program a po jeho hromadném rozšíření se z něj může stát program šířený komerčně.
</p>
<h3>PUBLIC DOMAIN</h3>
    <p>Je to rozsáhlá oblast programů k volnému užití. Tyto programy lze používat, volně šířit i upravovat. Autoři se vzdávají některých svých práv k programu a nechají uživatele s ním nakládat podle libostí.
</p>
<h3>SVOBODNÝ SOFTWARE A <a href="https://cs.wikipedia.org/wiki/GNU" target="_blank">GNU</a>/LINUX</h3>
    <p>V současnosti vystupuje do popředí tzv. <b>svobodný software</b> (<i>free software, nezaměňovat s freeware</i>) šířený většinou pod licencí <i>Open Source</i> (nejčastěji GPL, viz níže). Ten se stává alternativou pro často finančně náročné komerční programy.
</p>
<h3>OPEN SOURCE A LICENCE GPL</h3>
    <p><b>Open Source</b> znamená doslova otevřený zdroj. Takové programy musí být vždy šířeny i s uvedením zdrojových textů, takže každý (kdo má patřičné znalosti) může přesně zjistit, jak takový program funguje. Každý ho také může vylepšit, 
    opravit v něm chybu, použít ho ve svém programu, vždy však musí takový produkt opět distribuovat jako Open Source.
</p>
    <p>Přesné podmínky pak stanovuje licence <b>GPL</b> (<i>General Public Licence</i> - všeobecná veřejná licence). Nejrozšířenější takovou licencí je <a href="https://cs.wikipedia.org/wiki/GNU_General_Public_License" target="_blank">GNU/GPL</a> <i>(GNU General Public Licence)</i>. Prvními vývojáři byli nadšenci z prostředí především amerických univerzit, 
    studenti i zaměstnanci, a dodnes je akademická půda silnou základnou Open Source.Mnoho komerčních firem platí své vývojáře za práci na Open Source a přispívá finančně celé komunitě. Vlády některých zemí (např. Číny a Japonska) sledují
    se znepokojením dominanci firmy Microsoft na poli softwaru a podporují vysokými částkami vývoj volně šiřitelného softwaru, který pak mohou jejich občané používat bez nákupu drahých komerčních systémů.
</p>

<h2>Software a autorský zákon</h2>
    <p>Program je většinou zbožím, které se prodává na volném trhu tak jako jakékoli jiné zboží. Oproti třeba technickým (hardwarovým) počítačovým dílům má však program určité specifické vlastnosti. Je chráněn tzv. autorským zákonem, 
    který i počítačový program považuje za autorské dílo. Jeho tvůrci (firma, pro kterou pracují) k němu mají autorská práva, podobně jako autoři knih, hudební skladatelé atd.
</p>
    <p>Počítačový program je dnes asi nejčastěji kradeným zbožím, o primát s ním soutěží nelegálně stažená hudba a kopírované video. Softwarovým firmám kvůli počítačové kriminalitě unikají velké tržby za prodej jejich programů a uživatelé počítače
    se dopouštějí protiprávního jednání (oba dva - ten, který si program nelegálně nainstaluje, i ten, který mu to umožní). V zákoně na ochranu autorských práv je jasně uvedeno, že pachatelé takového jednání mohou být odsouzeni k peněžitému trestu i k trestu 
    odnětí svobody na několik let.
</p>
    <p><b>Kontrolu legálnosti</b> software provádí specializované oddělení Policie ČR, žádná jiná organizace na to nemá právo. Je-li ve firmě nebo v domácnosti zjištěno užívání nelegálního softwaru, je vyčíslena jeho hodnota a dojde
    k finančním i trestním postihům odpovědných lidí, ale i firmy.
</p>
    <p><b>Možnosti ochrany programů před nelegálním kopírováním</b>. Výrobci programů chrání své programy tak, že se snaží kopírování přímo znemožnit nebo alespoň používají prvky, které usnadní usvědčit pachatele takového činu: <i>zadání licenčního (sériového) čísla,aktivace</i>
     přes Internet nebo telefon, <i>hardwarový klíč</i> (malé technické zařízení, které se připojuje většinou k USB portu počítače, bez jehož přítomnosti v počítači program nefunguje, speciálně upravená chybná místa na CD/DVD, která způsobí chybu při kopírování).
</p>




</body>
</html>